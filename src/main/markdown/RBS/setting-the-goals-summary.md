# RBS jaunā studiju programma: Vispārīgas pārdomas

[Uz RBS lapas sākumu](index.html)

Strukturētas un papildinātas pārdomas par LU un RTU 
kopīgi piedāvāto studiju programmu, ko īsteno RBS.

## Kāda ir mūsdienu augstskolas misija

*Kopsavilkums:* Augstskolām jau vairākus gadus nav zināšanu monopola. 
Agrāko laikmetu skolu un augstskolu materiālu mūsdienās var apgūt arī ar
mācību līdzekļiem, tiešsaistes kursos, sazinoties ar nozares ekspertiem vai
uzsākot darbu attiecīgajā jomā.

1. Tikai nedaudzi jauni cilvēki ir motivēti, lai mācītos bez skaidras atbalsta 
struktūras. Citiem vajadzīgi pasniedzēji, kuri saredz mācību tēmas reālajā pasaulē,
izvirza grūtus mērķus un to sasniegšanas termiņus, sniedz palīdzību un 
veicina, lai studenti varētu palīdzēt cits citam.
2. Klātienes augstskolā vajadzīga sociālā vide, sadarbība ar nozares uzņēmumiem
un citzemju augstskolām.
3. Ne visi esošo augstskolu pasniedzēji bez iepriekšējas iesildīšanās
var labi veikt šos uzdevumus; tieši tipiskās pasniedzēju darbības (lekciju lasīšana, 
zināšanu pārbaudes) bieži vien ir vislabāk automatizētās lietas MOOC 
(Massive Open Online Courses) vidēs - edX, Coursera, Udacity, u.c.).

Daži pasākumi par pasniedzēju sagatavošanu:

1. Var tādā vai citā veidā rīkot 
pasniedzēju *formāciju* (Romas katoļu baznīcas termins), kas nodrošinātu 
pasniedzēja darba stila atbilstību mūsdienu vajadzībām un augstskolu labajai praksei.
Tās var būt ikgadējas 3-dienu rekolekcijas (pasniedzēju komandas veidošanas
pasākumi, u.c.), pasniedzēju tālākizglītība u.c.
2. Profesionālapskate un atgriezeniskā saite. Pasniedzējam ir iespējams saņemt no kolēģiem
un arī pašam sniegt atgriezenisko saiti par viņu darbu, viesoties lekcijās, 
horizontāli sadarboties atsevišķu mācību projektu īstenošanā. 
3. Pasniedzēji, kuri nesen pievienojušies RBS kolektīvam, var mēģināt sniegt nelielas
izmēģinājuma (*dry run*) nodarbības par kādu tēmu, piemēram, tādu kursa daļu, kas varētu 
interesēt kolēģus, t.i. ne obligāti ievadlekciju. 
Pēc šīm izmēģinājuma nodarbībām varētu saņemt konstruktīvus ieteikumus, kā 
pilnveidot pasniegšanas stilu.


## Kā palielināt augstkolas beidzēju īpatsvaru

*Kopsavilkums:* Diskusijās par Latvijas IT izglītības politiku 
nereti min skaitli 3000 - 
[Latvijā vajadzētu [ik gadus sagatavot ap 3000 datorspeciālistu](https://www.diena.lv/raksts/uznemeja-diena/zinas/zime-latvijas-nakamo-piecu-gadu-attistibas-virzienu-cela-karti-14183164). 
Šobrīd sagatavo ap 600. No 1500+ cilvēkiem, kuri iestājas
ar IT saistītās specialitātēs, aptuveni
trešdaļa studijas sekmīgi beidz. Ne visi viņi turpina darbu IT nozarē;
no otras puses, par IT speciālistiem kļūst arī citu specialitāšu beidzēji vai arī 
cilvēki ar nepabeigtu augstāko izglītību.

1. Dažās lielajās augstskolās jaunāko kursu studentiem 
grūtības traucē pārvarēt "konvejers" - steidzīgs pasniegšanas stils, 
pārāk optimistiski pieņēmumi par studentu priekšzināšanām un nedaudz formāla attieksme.
Tas labi palīdz tikai daļai studentu, kuri ir gana motivēti, aktīvi un pašpietiekami.
2. Ne visās augstskolās pievērš uzmanību mācīšanas kvalitātei. 
Zinātne vai administratīvi pienākumi augstskolu mācībspēkiem skaitās svarīgāki.
3. Dažās specialitātēs (dažu mazāku valodu filoloģijā) ir par maz studentu uz vienu pasniedzēju, 
citās specialitātēs (tajā pašā IT, arī ekonomikā) ir par daudz studentu uz vienu pasniedzēju. 
Trūkst mācību asistentu un citu "starpposmu", kas studentiem nodrošina 
pastāvīgu atbalstu.
4. Augstskolas jaunākajos kursos 
nenotiek studentu kolektīva veidošanas (*team-building*) pasākumi, vai arī šie pasākumi
ir nepietiekami. 

Lai studentus priekšlaikus nenobaidītu un agri izveidotos 
mācību procesam piemērota vide, no kuras tikai nedaudzi studenti aizietu, var 
darīt vairākas lietas:

1. "Robu aizpildīšanas" nodarbības (*remediation courses*): savlaicīga diagnostika
varētu noskaidrot tos studentus, kam nepieciešamas priekšzināšanas pirms bakalaura līmeņa
pamatkursu apguves.
2. Mācības veicinoša sociālā vide. It īpaši trīsdienu kartupeļu talka un dzimumu līdzsvars.
3. Studentiem rada pārliecību, ka mācību laikā nevar strādāt nekādu algotu darbu. 
4. Apmāca studentus sekot personīgajām finansēm, informēt par iespējām saņemt
stipendijas un kredītus; palīdzēt saprast riskus studiju kredītu gadījumā.

## Vispusīgu personību veidošana

*Kopsavilkums:* Dažās inženiertehniskās augstskolās sagatavo vienpusīgas
personības, kam tehniskās iemaņas attīstījušās uz sabiedrisko priekšmetu 
(agrāk - marksisma-ļeņinisma priekšmetu, tagad - kultūras vēstures kursu u.c.)
rēķina.

Augstskolas veiktie pasākumi:

1. Laboratorijas darbi fizikā/ķīmijā. 
2. Mākslas vēsture kā atsevišķs priekšmets. 
3. Vadības zinātne un citas MBA-stila nodarbes.

Dažas citas domas:

1. [Physics for Future Presidents](https://www.youtube.com/playlist?list=PLDGjfpzzwYX4NwbQThgezgAM76JrLU5wK) - 
fizikas rezultāti par sabiedriski nozīmīgiem jautājumiem (enerģētika, klimata zinātne, 
kodolfizika, u.c.). Labi sagatavo cilvēku patērzēšanai (*small talk*), kas vienlaikus
atbilst labākajiem dabaszinātņu sasniegumiem. 
2. Varētu būt arī kurss par datu vizualizācijām, informācijas dizainu un statistikas lietošanu 
cilvēku maldināšanai. Šāds priekšmets papildinātu "nopietnus" kursus par statistiku, sniedzot
praktisku ieskatu par tām "lamatām", kas rodas, interpretējot skaitliskus datus. 
3. [The Management Myth](https://www.theatlantic.com/magazine/archive/2006/06/the-management-myth/304883/) - 
par klasiskās filozofijas studiju noderīgumu pārvaldības konsultantiem.

## Par akadēmiskajiem standartiem un ražotāju sertifikātiem

*Kopsavilkums:* Darba devējiem 
var būt interese par dažiem populāriem profesionālajiem sertifikātiem
(Microsoft, Cisco vai tml.). Arī augstskolām mēdz būt ērti 
daļu apmācības organizēt pēc IT ražotāju izveidotajiem materiāliem, 
piedāvāt sertifikātus kā savdabīgu papildinājumu akadēmiskajam diplomam.

1. Ražotāju kursi pilda tradicionālo izglītības funkciju - dod
signālu darba tirgū, kurā pastāv informācijas asimetrija, apliecina pretendenta spēju sistemātiski 
pūlēties, pārvarēt noteikta veida tehniskas grūtības. 
Līdzīgu pārliecību dotu arī jebkurš akadēmisks grāds, bet akadēmiska grāda gadījumā signāls ir dārgāks:
tam vajag vairākus gadus, nevis dažas nedēļas darba.
2. Ražotāju kursi dažos gadījumos var sniegt zināšanas par aktuālākajām tehnoloģijām, 
kurām akadēmiskā vidē ir grūtāk sekot līdzi.

Šādi secinājumi:

1. Augstskolām bieži patīk IT ražotāju standartkursi, jo tie mēdz būt īsi, 
pārdomāti, iemāca vajadzīgākās prasmes par svarīgām tehnoloģijām, 
piemēram, SQL. Ne vienmēr augstskolas sagatavotais kurss būs tikpat efektīvs
patērētā laika ziņā. Te jāņem vērā komercizglītības kursu izstrādes sarežģītība: 
parasti 1 stundu nodarbību laika (pasniedzēja teiktais, praktiskie darbi u.c.) 
mācību kursu izstrādes speciālisti gatavo 40-80 stundas. Akadēmiskas
iestādes pasniedzējs savu nodarbību parasti tik ilgi negatavo. Augstskolai 
ir teju neiespējami sekot līdzi ražotāja veiktajiem produktu atjauninājumiem. 
2. Sertifikāta saņemšana var būt pievilcīga pašam studentam un viņa nākamajam darba devējam.
3. Ražotāju kursi tikai retos gadījumos ir rūpes par izglītojamā vispusīgu 
attīstību, tajos mēdz būt arī marketinga blēņas. Spēja redzēt cauri šīm blēņām 
arī pieder pie IT prasmēm.
4. Ražotāju kursi var novest pie "ražotāja lamatām" (*vendor lock-in*). Piemēram, 
kursu beidzējs spēj iztēloties vienīgi kā veidot tīmekļa lietotnes .NET vidē ar Visual Studio, 
konfigurēt datubāzes tikai, ja tas ir MS SQL Server, utml.

Parasti IT profesionāļu vidū ir kopīgs veselais saprāts: Kuros
gadījumos izmantojamie rīki atspoguļo 
platformneatkarīgas, uz noteiktu ražotāju nebalstītas (*vendor agnostic*) zināšanas. 
Un arī otrādi - kuros gadījumos ražotāja kursos sniegtās zināšanas un attieksmes ir 
vienpusīgas un papildināmas ar citām zināšanām un alternatīvām pieejām.


## Par komunikācijas platformām

*Kopsavilkums:* Universitāšu tradīcijas ir piemērotas izglītībai klātienē. 
Tomēr studenti un pasniedzēji mēdz sazināties arī ar dažādās citās vidēs.
Pārdomāta šādu platformu izmantošana var uzlabot studiju kvalitāti. 
Interneta, sociālo tīklu un komunikācijas platformu stihiska izmantošana
var radīt arī riskus mācību kvalitātei.

1. Augstskolai būtu jāveicina noteikta labā prakse, kā studenti 
sazinās savā starpā un ar pasniedzēju, veicot ar augstskolu saistītus darbiņus. 
Pārāk nesakārtota vide var novest pie testu vai kontroldarbu noplūdes, 
iespējas norakstīt, dažādiem pārkāpumiem pret personas datu aizsardzību, studentu 
nesaskaņām savā starpā vai ar pasniedzēju.
2. Sociālie tīkli, ja tos nelieto atbildīgi, var notērēt ievērojamu daļu 
studentu laika, piemēram, nemitīgi atbildot uz WhatsUp notifikācijām. 
Cilvēkiem jādomā, kur viņi iesaistās, 
kā apklusināt biežākos traucējumus vai apzināti izvēlēties, uz ko reaģēt.

Kādas varētu būt augstskolas darbības:

1. Varam noskaidrot, vai augstskolā piedāvātajiem kursiem (LMS sistēmā vai ārpus tās) ir pieņemts 
lietot forumus. Ja studenti ievērojamu daļu augstskolas uzdevumu veic attālināti - 
prom no citiem studentiem un pasniedzējiem, tad tiešsaistes saziņas platforma
var būt labs veids, kā nodrošināt, lai visi saņemtu vienādu informāciju.
2. Ar studentiem un pasniedzējiem ir apspriesta (kaut vai neformāla) komunikācijas etiķete, 
vienots priekšstats par to, kādos laikos ir vēlams zvanīt kolēģiem, cik ilgā 
laikā būtu gaidāmas atbildes uz epastiem vai jautājumiem forumos.
3. Informējam studentus par tīklošanās labo praksi: Kā izveidot pārdomātu publisko 
profilu - personīgās tīmekļa lapas, kontus sociālajos tīklos, u.c. 
Ideālā gadījumā - personālvadības
ekspertu ieteikumi par to, ko vajag/nevajag darīt sociālajos tīklos, vai un kas 
jāraksta LinkedIn, Twitter, Instagram vai citās bieži izmantotās vidēs. 
Izstāstām par piltuves modeli tīmekļa marketingā u.c.
4. Informējam studentus, kā izvairīties no 
pārmērīgas laika notērēšanas, kā nekļūt par pasīvu, uz ārējiem impulsiem reaģējošu 
elementu "globālā cilvēkpūznī". 
5. Informējam studentus, kā izvairīties citu cilvēku radītām nepatikšanām 
un neradīt tās pašiem. Tā varētu būt kontu uzlaušana un personīgo datu 
noplūde un pazīmes, kas liecina, ka Internets vai sociālās platformas pārvērstas par ieroci:
Troļļošana (citu lietotāju kaitināšana), uzbāzīga melu izplatīšana, 
politiski "fleimi" vai "naida runa". Dažas no šīm lietām 
varētu nepatikt topošajiem darba devējiem.

## Par akadēmisko negodīgumu

*Kopsavilkums:* Ideālā pasaulē augstskolas diplomam vajadzētu garantēt saņemtās izglītības kvalitāti. 
Mūsdienās (vismaz attiecībā uz Latvijas augstskolu diplomiem) nekādu garantiju nav.
Augstskolas diploms labākajā gadījumā apliecina augstskolas beidzēja spēju regulāri veikt
kaut kādas formālas procedūras, piemēram, vākt ieskaites. Tas neatklāj gandrīz neko par
studenta zināšanām. Latvijā ir pilnīgi iespējams (un pat tipisks) tāds datorikas maģistrs, kurš neprot uzrakstīt
vienkāršu datorprogrammu, utml.

Šai problēmai ir vairāki cēloņi. Piemēram, nepārdomāti mācību plāni, kuros var izvēlēties nosacīti 
"vieglākos" priekšmetus, izkopt mīksto meistarību (*soft skills*), 
apgūt humanitārus priekšmetus (*Software Engineering*, projektu vadību, kvalitātes procedūras) 
uz eksaktu priekšmetu (*hard skills*, matemātika, programmēšana) rēķina. 
Mācību kursi var būt pasniegti formāli, nemotivējot cilvēkus, nesasaistot 
mācības ar dzīves īstenību. Pat sekmīgi nokārtojot kādu programmēšanas priekšmetu, iegūtās 
zināšanas mēdz ātri pazust, ja tās netiek nostiprinātas.

Šajā sadaļā īpaši pievērsīsimies akadēmiskajam negodīgumam - svarīgam cēlonim, 
kādēļ augstskolas diploma kvalitātes garantijas var nestrādāt pat it kā labi izveidotās studiju programmās.

1. Četri negodīguma pamatveidi - špikošana (*cheating*), norakstīšana (*plagiarism*), 
neeksistējošu atsauču vai pētījumu datu 
fabricēšana (*fabrication*), citu cilvēku negodīguma atbalstīšana (*facilitation*). 
2. "Tradicionālie" pretšpikošanas paņēmieni: 
    * elektroniski iesūtītu darbu salīdzināšanu ar esošām studentu tekstu datubāzēm, 
    * cita pieredzes apmaiņa ar citām augstskolām
    * kontroldarbu uzraudzīšana vai neparasti mājasdarbu iesūtīšanas termiņi (līdz 8:45 nākamās dienas rītā). 
3. "Dziļie" pretšpikošanas paņēmieni: 
    * Pareizi izveidoti, pietiekami individualizēti vingrinājumi, 
kuri nedod iespēju gūt labumu no `atlants.lv` u.c. tekstu 
vietnēs esošā satura, neļauj izveidot atbildi ar *kopēt-ielīmēt* darbībām.
    * Kursadarbi utml. tiek aizstāvēti vairākās prezentācijās, dodot iespēju uzdot daudz jautājumu, 
pārbaudīt autora izpratni par tēmu.

Cīņa pret akadēmisko negodīgumu vienmēr būs aktuāla, jo mūsdienās pastāv
specializēti akadēmisko darbu rakstīšanas uzņēmumi (*Essay-writing companies*), kuru 
pakalpojumi, to cena un ātrums atbilst Latvijas studentu vajadzībām.
Lai RBS mācību process neciestu no akadēmiskā negodīguma, varētu apsvērt 
vairākas lietas:

1. **Informēšana par slikto praksi:** 
Nodarbība, kurā izskaidro akadēmisko negodīgumu un tā sekām. Izglītot par to, kādu ļaunumu 
tas nodara gan pašam negodīgajam studentam, gan arī viņa studiju biedriem.
2. **Informēšana par labo praksi:**
Vairākas nodarbības, kur apmāca studentus ievērot akadēmiskajā vidē pieņemtos standartus: 
pareizi atsaukties uz svešu darbu citātiem, izturēties rūpīgi pret informācijas avotiem, 
neizplatīt melus un nepārbaudītas ziņas, pareizi licencēt savu darbu (piemēram, 
apzīmējot ar CC-BY "Creative Commons" un publicējot piemērotā kontekstā). Arī informē par
nepatikšanām, ko cilvēkiem var radīt autortiesības, AKKA/LAA u.c. aģentūras, 
personas datu aizsardzības regula GDPR utml. 
3. **Iesaiste:**
Studentu līdzdalība labās prakses standartu apspriešanā un ievērošanā, kur viņi 
pareizi veido bibliogrāfijas, pareizi citē ārējus avotus un viens otru. 
4. **Strukturēta pārbaudes darbu ieskaitīšana:** 
Ieskaites darbos un projektos pasniedzējs palīdz saprast lietas būtību, noskaidro paša studenta
zināšanas un attieksmes, nevis tikai pārbauda formālu atbilstību.
Tā var būt tradicionālā darba "aizstāvēšana" šī vārda labā nozīmē.
5. **Mašīnmācīšanās algoritmi:** Dažreiz tekstus var klasterizēt, ņemot vērā 
autora vārdu un to savienojumu biežumu. Dažos gadījumos SVM (Support Vector Machine)
bibliotēkas u.c. var atšķirt, kad tekstu rakstījis students pats, kad tas
pārkopēts no citurienes (tikai plaģiāta atrašanai). 
Bieži palīdz arī vienkāršākas pieejas - frāžu meklēšana ar Google u.c.

## Hakatonu infrastruktūra

*Kopsavilkums:* RBS piedāvātās izglītības programmas specifika apvieno
vadības zinātnes, komunikāciju un programmēšanu. 
Ir svarīga studentu spēja veidot
komandas, kur visi saprot visu, un vienlaikus - izmanto katra komandas biedra
stiprās puses, lai kopīgi virzītos uz rezultātu. 
Šādu projektu piemēri ir hakatoni, piemēram, pētnieciskās žurnālistikas žanrā. 
Tajos humanitāristu un programmētāju komanda apstrādā kādus publiski 
pieejamus datus - ekonomikā, valsts iestāžu darbībā, izglītībā, demogrāfijā, sociālajos tīklos, 
un iegūst no tiem secinājumus. 
Diemžēl, hakatonu rīkotāji nepadomā par risinājuma ilgtspējību, vizualizē tikai 
vienkāršākās lietas. Hakatonu rezultāti (tas, ko 1-2 dienu laikā var uzprogrammēt un uzrakstīt)
bieži vien izskatās vienādi, bez papildu gatavošanās to didaktiskais efekts ir ierobežots.

Augstskolai var būt interese izveidot vienotu infrastruktūru, kurā studenti varētu 
veidot savus projektus, kur nevajadzētu atkal un atkal risināt vienus un tos pašus 
jautājumus (par lietotāju autentifikāciju, par personas datu glabāšanu/neglabāšanu, 
par iegūto datu meklēšanu ar pilna teksta meklētāju vai pēc atribūtu vērtībām). 
Šī iemesla dēļ dažādu kursu pasniedzēji (topošie hakatonu konsultanti u.c.) varētu 
vienoties par tām prasībām, kas varētu nodrošināt lielākās daļas augstskolas programmēšanas 
projektu vajadzības.

Studentu projektu platformas dažādos laikmetos: 

1. Ap 1995.g. ļoti piemērots risinājums būtu katram studentam savs failu serveris, uz
kura uzkopēt HTML, JavaScript failus, veidot savu tīmekļa vietni ar publiski skatāmu saturu.
2. Ap 2000.g. studentu projektiem būtu piemērots t.s. LAMP steks (Linux, Apache, MySQL, PHP), 
kurā darbināt jau tīmekļa aplikācijas ar datubāzes piekļuvi. 
3. Ap 2005.g. studentu projektiem LAMP pievienotos arī Wiki iespējas (teiksim, MediaWiki), lietotāju veidots saturs, 
vienkārši mediji un video (t.s. Web 2.0)
4. Ap 2010.g. studentu projekti, iespējams, integrētu un pielāgotu saturpārvaldības platformas
(WordPress, Moodle, u.c.). 
5. Ap 2015.g. studentu projektos parādītos sociālo tīklu API (teiksim, integrācija ar Twitter vai Facebook),
arī mobilās lietotnes, teiksim, Android platformā, tīmekļa lietotņu izstrāde atbilstoši "mobile first" metodikai.
6. Ap 2020.g. varam prognozēt interesi par lietojumprogrammām, kas balstās uz "lielajiem datiem"
(faktiski - spētu integrēt dažādas izcelsmes strukturētas un nestrukturētas/tekstveida 
datu kopas), integrēt studentu veidotus servisus ar RESTful API, 
lietot mašīnmācīšanos un tekstu algoritmisku apstrādi, 
publicēt datus reālā laikā, saistīt parastas tīmekļa lietotnes ar "internet of things".

Prasību saraksts "hakatonu videi", protams, būtu kolektīvi jādiskutē, jārada saprātīgs minimums, prioritātes 
jālīdzsvaro ar sarežģītību. Vēlamās "hakatonu vides" īpašības varētu izskatīties šādi.

1. Infrastruktūra ļauj veidot tīmekļa lietotnes (ar Node/ReactJS vai citiem līdzekļiem), saņemot no 
servera datus JSON formā.
2. Infrastruktūra ļauj glabāt un meklēt datus relāciju datubāzē ar SQL (*PostgreSQL* u.c.)
3. Infrastruktūra ļauj veidot JSON-veida pieprasījumus un saņemt JSON rezultātus (*MongoDB* u.c.)
4. Infrastruktūra ļauj veikt pilna teksta meklēšanu (*Apache Lucene* u.c.)
5. Infrastruktūra ļauj pievienot datus no statiskiem failiem, piemēram, žurnālfailiem (*bulk ingestion*, *Apache NiFi* u.c.)
6. Infrastruktūra ļauj pievienot datus reālā laikā (*real-time ingestion*, *Kafka* u.c.)
7. Infrastruktūra ļauj īstenot nepārtraukto programmatūras integrēšanu ar versiju pārvaldību (*Git*, *Jenkins* u.c.)
8. Infrastruktūra ļauj mērīt resursu apmeklētību, uzkrāt aplikāciju izpildes datus žurnālfailos (*Google Analytics* u.c.)
9. Infrastruktūra ļauj studentu veidotajiem servisiem savstarpēji integrēties ar RESTful API izsaukumiem, to API dokumentējot YAML vai līdzīgā formā
10. Infrastruktūra atbalsta vienību testus un funkcionālos testus, arī šo testu automatizāciju (*Selenium* u.c.)

Ja ir izveidota laba "hakatonu infrastruktūra", tā ļautu ne tikai ātri radīt un izvietot dažādus projektus, 
bet arī tos saprātīgi dokumentēt, atkalizmantot un redzēt, vai ir kādi servisi, kuri spēj darboties ilgākā 
laika posmā, kurš un kāpēc šīs lapas pieprasa. Pareizi organizēti hakatoni vidusskolēniem ļautu reklamēt LU/RTU/RBS veidoto
jauno studiju programmu, informēt vidusskolēnus par tās priekšrocībām.




