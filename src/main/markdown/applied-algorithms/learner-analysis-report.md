# DatZ4020: Apmācāmo aptaujas rezultāti

## Aptaujas dalībnieki par sevi

Atbildot uz jautājumu, kādi bija 3 interesantākie priekšmeti,
kuri "visvairāk izmainījuši Jūsu priekšstatu par profesiju", aptaujāto intereses atšķīrās. 
Bija pārstāvētas trīs interešu grupas:
* **Software Engineering kursi:** Programminženierija, IT projektu pārvaldība.
* **Matemātiski kursi:** Lineārā algebra, matemātikas pamatjēdzieni, datorgrafika un attēlu apstrāde.
* **Algoritmiski kursi:** Datu struktūras un pamatalgoritmi, grafu teorija, kvantu skaitļošana. 

Aptaujas dalībnieki "Lietišķo algoritmu" uzdevumus 
pārsvarā pildījuši vienatnē, izmantojot Interneta resursus. Arī apspriedušies ar
kursabiedriem. Uz lekcijām, e-studiju vides konspektiem vai grāmatām 
(kā galveno informācijas avotu par kursu) aptaujātie nepaļāvās. 
Nebija populāra arī sarakste pa epastu, piedalīšanās Interneta forumos, iešana uz konsultācijām. 

Mājasdarbus kursa dalībnieki salika elektroniski ar MS Office programmām. 
Pierakstus pārsvarā saglabāja līdz galapārbaudījumam. Nebija populāras abas galējības - 
veidot tikai īslaicīgus pierakstus kā arī - veidot pierakstus, kas būtu noderīgi pēc kursa beigām.

## Priekšzināšanas un kursa atkarības citos priekšmetos

* **Priekšzināšanas matalīzē:** Sinuss un kosinuss (JPEG tēma u.c.).
Pirms konkrētās vielas stāstīšanas būtu vēlams arī citu matemātikas priekšzināšanu atkārtojums, 
ja tās apgūtas pirms 2+ gadiem un varētu būt piemirsušās.
* **Priekšzināšanas algebrā:** Lineāri pārveidojumi. 
* **Citas noderīgākās priekšzināšanas:**
   * Datu struktūras un pamatalgoritmi (to analīze un optimizācija)
   * Matemātikas pamatjēdzieni.
   * Nav atsevišķs kurss, bet priekšmeta apguvei noderētu informācijas teorija
(mācība par informācijas kodēšanu, entropiju, u.c.)
   * Viens dalībnieks pie kursa priekšnoteikumiem minēja, 
ka tēmas par meklēšanu pasniegtas nesaprotami, bet nenorādīja priekšzināšanas, 
kas palīdzētu tās saprast labāk.
* Mīļākā programmēšanas valoda algoritmu studēšanai ir C++ (to apgūst visi bakalauri) kā arī Python.

## Kursa pievienotā vērtība

"Lietišķo algoritmu" kurss var palīdzēt dažos citos priekšmetos, piemēram,
DatZ4033 (Informācijas un kodēšanas teorija) kā arī sacensību programmēšanas uzdevumos.

Aptaujas dalībnieki par galvenajām kursā apgūstamajām noderīgajām prasmēm uzskatīja 
(1.vietā) prasmi uzprogrammēt/testēt un (2.vietā) saprast to iespēju un efektivitātes robežas.
Savukārt prasmi analizēt algoritmu pareizumu vai ātrdarbību kā arī
spēju pazīt un saprast to izpausmes un implementācijas "reālajā pasaulē" 
aptaujātie nevērtēja tikpat augstu.

## Vēlamā kursa pasniegšanas forma

Aptaujas dalībnieki uzskatīja, ka algoritmus vislabāk apgūt, 
ja dots izpildāms kods, ar kuru var eksperimentēt. 
Izklāsts vārdiem vai animētas prezentācijas formā arī 
var būt. Nav labi, ja galvenais informācijas avots ir algoritma pieraksts pseidokodā.

Kā vēlamos palīgmateriālus kursa apguvei visi aptaujas dalībnieki 
minēja algoritmu izejas tekstus un testu datus, lai algoritmus varētu praktiski izmēģināt.
Varētu noderēt arī vizualizācijas un animācijas, izvēļu testu jautājumi 
vai ekspresaptaujas par kursa saturu. 

Dalībniekiem ne visai noder lekciju konspekti un e-grāmatas.
Iespējams, tas nozīmē, ka Cormen/Leiserson/Rivest algoritmu grāmata
nebūtu ideāli piemērota bakalauru kursam par algoritmiem, jo tā balstās uz
pseidokodu un algoritmu teorētisku analīzi. 

**Aktuālākie algoritmu piemēri:** Kursa dalībnieki atzīmēja vai pierakstīja klāt šādas tēmas:
* Kriptogrāfija, steganogrāfija, 
* Google Page Rank (u.c. rezultātu sakārtošana pēc svarīguma)
* Tīklošanās, TCP/IP protokoli.
* Privātuma aizsardzība, failu augšupielādes filtri.
* Algoritmu lietojumi militārajā un finansu jomā.





